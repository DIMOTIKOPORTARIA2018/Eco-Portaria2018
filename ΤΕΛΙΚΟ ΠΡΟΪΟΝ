Η ομάδα μας αναπροσάρμοσε την αρχική της ιδέα και τελικά αποφασίστηκε να χρησιμοποιηθεί μία διάταξη Raspberry Pi, ώστε να προσομοιωθεί η 
συσκευή μας μέσω λογισμικού και να τη φέρουμε στον πραγματικό κόσμο μέσω των εξόδων του.

Το Raspberry Pi® είναι ένας ολοκληρωμένος υπολογιστής σε μέγεθος πιστωτικής κάρτας που αναπτύχθηκε στο Ηνωμένο Βασίλειο από το 
Raspberry Pi Foundation με σκοπό την τόνωση της διδασκαλίας της βασικής επιστήμης των υπολογιστών στα σχολεία.
Το Raspberry Pi στη μεγαλύτερή του έκδοση διαθέτει τετραπύρηνο επεξεργαστή, 1200MHz, διπύρηνη κάρτα γραφικών, 1GB RAM, τέσσερις θύρες USB,
έξοδο HDMI, είσοδο κάμερας (CSi), έξοδο οθόνης, τροφοδοτείται μέσω Micro USB, και διαθέτει 40 pins γενικής χρήσης για σύνδεση 
με άλλα ηλεκτρονικά και περιφερειακά. 

Το Raspberry Pi χρησιμοποιείται για ένα πολύ ευρύ φάσμα εφαρμογών. Μπορεί να χρησιμοποιηθεί σαν απλός υπολογιστής για περιήγηση στον 
παγκόσμιο ιστό, μπορεί επίσης να αποτελέσει τον “εγκέφαλο” ενός ρομπότ με σκοπό την επίλυση κάποιων προβλημάτων.

Σε συνεργασία με κάποια αισθητήρια, κάποιους τελεστές και το ανάλογο λογισμικό είναι δυνατόν να αυτοματοποιήσει πολλές διεργασίες.
Ένα ακόμη κομμάτι της διάταξης είναι μία διαδραστική οθόνη αφής η οποία θα μας επιτρέπει την ανάδραση με το λογισμικό.
Στη συγκεκριμένη εφαρμογή, σε συνδυασμό με μια οθόνη, χρησιμοποιήσαμε  το Raspberry Pi για την προσομοίωση διαλογής αντικειμένων με βάση 
το υλικό τους σε κατηγορίες ανακυκλώσιμων και μη ανακυκλώσιμων.

Πιο συγκεκριμένα χρησιμοποιήθηκε  μια 7” οθόνη αφής η οποία συνδέθηκε στο Raspberry Pi και μέσω του λογισμικού που κατασκευάσαμε σε γλώσσα
προγραμματισμού  Python  μπορούμε να περιγράφουμε το αντικείμενο στον αντίστοιχο διάλογο και πατώντας το κουμπί έλεγχος, 
το λογισμικό κατηγοριοποιεί το αντικείμενο.

Η κατηγοριοποίηση επιτυγχάνεται μέσω μιας λίστας ανακυκλώσιμων αντικειμένων την οποία έχουμε ορίσει στον λογισμικό. Για την ευκολότερη 
απεικόνιση και χειρισμό, ενσωματώσαμε στο λογισμικό μία γραφική διασύνδεση / διεπαφή χρήστη με την χρήση της βιβλιοθήκης Tkinter.
Βασικός στόχος της εργασίας ήταν να διαχωριστούν τα απορρίμματα σε ανακυκλώσιμα και μη ανακυκλώσιμα μέσα από τα πιο προσφιλή στους μαθητές
υλικά. Ο ειδικός παιδαγωγικός στόχος αυτής της διάταξης ήταν να καλλιεργηθεί οικολογική συνείδηση στο μαθητικό δυναμικό μέσω ενός 
ελκυστικού και πιο σύγχρονου τρόπου, όπως είναι η εκπαιδευτική ρομποτική. 

Παράλληλα,  στόχος της εργασίας ήταν να πολλαπλασιαστεί και να θεμελιωθεί η γνώση για τις νέες τεχνολογίες καθώς επίσης να αναπτυχθούν 
δεξιότητες στη χρήση αυτού του συγκεκριμένου τομέα.
Ακόμη, εξίσου βασικός στόχος ήταν να συνδεθούν οι νέες τεχνολογίες με τις ανάγκες της κοινωνικής πραγματικότητας και να καταστεί συνειδητό 
το γεγονός ότι οι τεχνολογικές εξελίξεις διατηρούν αμφίδρομη σχέση με αυτή. Τέλος, αναπτύχθηκε η ομαδοσυνεργατική μάθηση και κατέστη σαφές
στους συμμετέχοντες μαθητές ότι η γνώση προκύπτει μέσα από κοινωνικές διαδικασίες.
